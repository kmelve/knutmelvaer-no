---
title: Bibliotekets fremtid
description: >-
  Jeg fikk i dag mulighet til å være moderator for en ekte biblioteksdebatt i
  biblioteket i anledning Bergens Offentlige Biblioteks…
date: '2016-11-10T20:33:53.507Z'
categories: []
keywords: []
slug: /@kmelve/bibliotekets-fremtid-a22ba5c07b8b
---

![**_Det breakes blant reolene._** Foto: [Bergen Offentlige Bibliotek](https://www.flickr.com/photos/bergenoff/ "Go to Bergen Offentlige Bibliotek's photostream") ([CC BY](https://creativecommons.org/licenses/by/2.0/))](img/1__emLKBO3fv06__waGg__MAPGw.jpeg)
**_Det breakes blant reolene._** Foto: [Bergen Offentlige Bibliotek](https://www.flickr.com/photos/bergenoff/ "Go to Bergen Offentlige Bibliotek's photostream") ([CC BY](https://creativecommons.org/licenses/by/2.0/))

Jeg fikk i dag mulighet til å være moderator for en ekte biblioteksdebatt i biblioteket i anledning [Bergens Offentlige Biblioteks Skandinaviafest](http://bergenbibliotek.no/blogg/skandinavia-fest-paa-biblioteket). Under overskriften «[Å kaste eller ikke kaste? Er det spørsmålet?](https://www.facebook.com/events/298892607150362/)» hadde de invitert litteraturkritiker i Morgenbladet [Bernhard Ellefsen](https://twitter.com/ellefsens), visedirektør for Det Kongelige Bibliotek i København, [Pernille Drost](http://www.kb.dk/da/kb/afdelinger/dir/pedr.html) og biblioteksjefen selv, [Leikny Haga](https://twitter.com/leikny). Bakgrunnen var en [kommentar i Morgenbladet tidligere i år](https://morgenbladet.no/boker/2016/02/kasser-eller-do) hvor Ellefsen stiller seg kritisk til den tilsynelatende trenden om å rydde vekk de fysiske bøkene i bibliotekene.

> _Brorparten av bibliotekets innsats for bøkene har det fysiske eksemplaret som forutsetning, enten det er utstillinger, anbefaling langs hyllene eller lånerens egen frie «browsing». Da hjelper det ikke med kort leveringstid fra depotet i nord. (_[_Ellefsen i Morgenbladet, 05.02.2016_](https://morgenbladet.no/boker/2016/02/kasser-eller-do)_)_

Som moderator er hovedoppgaven å tilrettelegge for en god diskusjon og komme seg ut av veien for panelet, selv om jeg hadde lyst til å slenge meg på mange ganger. Hage, Drost og Ellefsen klarte å holde en levende og engasjerende debatt og tok seg tid til å utforske der de var uenige, selv om de åpenbart har til felles en dyp kjærlighet for biblioteket som fag og institusjon. Hovedspenningen låg kanskje mest i forutsetningen for den _aktive formidlingen_, hvor bibliotekaren veileder leseren til en bok leseren kanskje i utgangspunktet ikke ville funnet frem til. Fjerner vi muligheten for dette om vi flytter bøkene til et deponi i Mo i Rana («jeg vet om en bok du burde lest, men det tar et par dager å få den hit»)? Eller bruker vi unødvendig plass til å lagre bøker som stort sett aldri blir lest, som kunne blitt brukt til å lage andre typer møteplasser mellom mennesker i jakt på litteratur, kunnskap og diskurs?

#### En sosial arena?

Sentralt i diskusjonen var bibliotekarens rolle som formidlere, bibliotek-konservatisme (du kødder ikke med de game reolene, i følge noen), om ungdommens bruk av bibliotekene og dilemmaet mellom kvantitet og kvalitet i boklagerne. Drost og Hage trakk frem bibliotekene som sosiale møteplasser for kunnskaps- og kompetanseutveksling, eller for å dele i felles kulturopplevelser. Ungdom i København samler seg for eksempel på bibliotekene for å høre på vinylplater eller lære seg å brodere sitt favoritt heavy metal platecover i korssting. Ved Bergen Offentlige Bibliotek kan man dessuten gå på kurs i å lodde sammen en fuzzpedal eller prøve seg på 3D-printing.

Jeg undervurderte biblioteket kraftig.

Mye tyder på at veien går mot at bibliotekene blir flinkere, eller i det minste mer påpasselige, med hva man oppbevarer i hyllene av papirbøker inn i fremtiden. Jeg spurte panelet litt retorisk om papirboka noen gang kom til å forsvinne fra biblioteket, og fikk et ganske unisont «Nei». Slik det er nå, i følge panelet, så er ikke eboka særlig ettertraktet blant publikum, og de syntes heller ikke den gav den beste leseropplevelsen selv.

Som semi-avdanket akademiker kjenner jeg denne holdningen igjen. Den blir stadig tatt opp når det diskuteres om ikke papirtidskriftet bør legges ned til fordel for å distriburere fagartiklene på PDF (som er et blindspor og en annen fremtidig bloggpost). Det som blir trukket frem er den fenomenologiske opplevelsen av å sitte med en fysisk bok i hendene. Jeg mistenker at den på sett og vis er litt tillært, og at vi ikke helt har klart å simulere den digitalt ennå, men samtidig lurer jeg på om det er noe i det. Kanskje papirbøker har en egenverdi som er såpass grunnleggende at de fortjener sin plass i blant oss (selv om det er lett å glemme at det ikke er alle mennesker som har mulighet til å ta like stor glede av dem på grunn av synsvansker e.l.).

Drost dro også frem et interessant aspekt som viser hvor avgjørende [tjenestedesign](https://www.difi.no/artikkel/2014/10/tjenestedesign) er for biblioteker (som egentlig er blødende åpenbart når man tenker over det). Hun mente at man burde, som med melken i butikken, stille utlånsautomatene innerst i lokalene. Det sørger for at folk beveger seg inn og i mellom reolene i biblioteket, legg opp til de tilfeldige oppdagelsene (som for å komplisere det, [også er et forskningsfelt](http://crl.acrl.org/content/76/6/831.full.pdf)). En i publikum problematiserte automatiseringen av utlånsprosessen med at det skapte færre kontaktpunkter mellom bibliotekar og leser –et betimelig poeng–, hvorpå panelet erkjente at bibliotekarer kanskje ikke var blant de mest utadvendte. Samtidig når man møtes i kjærligheten til litteraturen, bøkene og kunnskapen, så kan selv de introverte av oss blomstre med formidlingslyst. Jeg er egentlig ikke særlig bekymret.